<html><header><meta charset="utf-8"><title>蘋人誌：他是KOL元祖　胡慧沖 - 余家強</title></header><body><h1>蘋人誌：他是KOL元祖　胡慧沖 - 余家強</h1><p>認識胡慧沖始於1995年，我做《壹週刊》生活組，他打電話來自薦是占士邦專家，適逢《Goldeneye》上畫，我便上了他沙田新翠邨的家，收藏品頗多，但也頗凌亂，用現在眼光看當然不及網上齊備啦，但別忘記當年上網未普及，總算大開眼界可以做稿，他擺出占士邦甫士拍照。<br><br>一見如故，胡慧沖忽然問我意見——瞓身介紹泰國有冇得諗？不單寫旅遊書，誓要粉墨登場真人show咁話。當我知道他正職是亞視《今日睇真D》編審時，不禁暗笑：「自己做這行，還發明星夢？」其實我沒意識到，他也沒意識到，並非明星夢，只因當年未發明KOL（Key Opinion Leader）名詞，誤打誤撞，胡慧沖做了香港初代KOL，在大家不知internet為何物已經起跑。</p><p>是否贏在起跑線呢？有人說「飲頭啖湯」，又有人說「行先死先」，他大概介乎兩者之間，自嘲2002年《Die Another Day》上畫時遷居曼谷置諸死地而後生，至今永不言倦《Never Say Never Again》，開口不離占士邦電影、不離泰國。毋忘初心，或者，正是一眾跟紅頂白KOL以至一眾香港人，所未達的成功秘訣。<br><br>撰文：余家強<br>攝影：羅錦波</p><p>引刀成一快</p><p>23年前初次見面，胡慧沖自我介紹英文名Roger，與007扮演者羅渣摩亞同名，又剛改了個泰文名「沈齋」，筆者當時——今日也問同一問題：「不甘於原本身份嗎？」<br><br>他說：「我在亞視做編審，主要工作是資料搜集，有時山長水遠，做埋駁腳出埋鏡，結果都被cut走個樣，我真係咁樣衰咩？<br><br>「我生得黑黑實實，在香港俾人笑似泰仔，在泰國反而第一次旅行就被當自己人。亞視還在廣播道，我星期五拉埋篋返工，一收工趕去啟德機場，不用告假也可玩三日兩夜，尋回自我。我問過師傅，我前世在南亞國家做酒保，所以今世都來這裏飲飲食食。<br><br>「職業本能，令我見咩都拍下來，雖然未有數碼，菲林貴，我寫稿快，託賴找到地盤發表，次次總賺得番水腳，《蘋果日報》給我起了『泰國通』外號。」<br><br>要如此全情投入嗎？<br><br>「好多人寫旅遊書，甚麼國家都隨寫隨有，於是你知道流流哋；我就要求自己寫甚麼都要親身經歷過。我一早開始學泰文，出鏡可以做埋生招牌，而且都係嗰句，我不想被睇死。<br><br>「2000年，我升到高級編審，人工三萬幾，我天性怕適應新環境，諗住做一生一世。點知一組人五個cut剩三個，人人知我秘撈，上頭監製又難服侍，倒不如微臣告退嘞。否則捱到五十幾歲升我做CD（Creative Director創作總監）又點？到時唔知咩世界，連賣老翻CD都做唔住啦。<br><br>「我見過泰國的美麗拳王，又稱人妖拳王，台上搔首弄姿，很受歡迎很多show接，本來已夠生活無憂，但他還是做埋變性手術引刀成一快，點解？為求開心、做回自己囉。我辭職，總不至於要切咁大決心吖，人生苦短，何不選擇開心？何必仲要睇老細臉色？<br><br>「自由身寫稿呢，只有分被採用和不被採用，比較冇咁受氣。」<br><br>這點筆者最明白，所以這篇訪問也是兼職外稿。</p><p>居泰港人</p><p>留港做全職做旅遊達人兩年，2002年，終於決定遷居泰國。擺在胡慧沖面前的，並非康莊大道搵夠移民，而是逼上梁山。<br><br>「我把飲食、購物和spa分為幾冊，久不久update一次，本來幾好做。點知世界難撈，別的出版社出三合一，大大本頂爛市。旅遊資料和地圖很難證明誰抄誰，於是我故意留下破綻，例如街道圖個郵筒畫歪些少，對家印出來竟然一樣，於是我知佢抄我，但咁又點？一年來回十幾次泰國，要籌水腳，等到飛去實地，新料都變舊料了。破釜沉舟，我索性搬去曼谷住，哪裏有餐廳、景點開張便第一時間報道，才不會被淘汰。<br><br>「萬事起頭難，當然冒險。所以我現在不戴金鏈──」他拉拉領口說：「因為在曼谷典當了應急，我亦至今沒贖回，當警惕自己。初到貴境，適逢沙士，市道差，我連電腦也不敢買，費事撤退時太多身外物。《蘋果》有個《泰問沖答》環節，我惟有去internet café答讀者問題，那邊未必部部機有中文，便用英文答。」<br><br>「好在生活指數低，為起港紙五蚊一碟煎蛋飯，餓不死我的。」</p><p>報效國家</p><p>胡慧沖說，捱到和朋友合作搞E-Commerce，做代言人，又替J2主持《沖遊泰國》多人識，才叫賺到錢。<br><br>不過，互聯網亦改變了世界，寫寫旅遊書即等於專家的時代過去了，他要每天起床便答facebook，全日無償服務fans各類遊泰疑難。「市面上咁多達人，人家偏偏揀搵我，即是畀面啦！」手慢口快，他很多時靠語音，fans看來，沖哥真人發聲親自解答，又是好客之道，不知不覺，他被稱為KOL，其實一早做了。<br><br>在泰國生根，但當興趣變成工作，旅遊變成定居，還好玩嗎？<br><br>「我拍攝食物弄髒手，到7-11買濕紙巾，店員見我情況，提議：『不如你入來用水喉洗手吖。』係喎，那一刻水喉更有效，掏銀包攞錢買濕紙巾首先已經污糟，店員很窩心啊。香港不是不窩心，但根本不會諗到咁樣招呼客人，賣少一包濕紙巾就做少一單生意，驚老細鬧。在香港追lift叫等埋，多數唔等，趕時間嘛；在泰國，等埋，還會問你幾多樓幫你撳。我常說，這是Amazing Thailand，不只玩，生活更加正。<br><br>「當然，我單身寡仔，而且至今沒入籍，正如我問過白龍王，他說『拆屋容易起屋難』，有家室的朋友移民要考慮清楚，例如你作為遊客，會欣賞當地的閒情，但要你長期生活，就會太過嫌慢條斯理。」<br><br>KOL收錢推介，還可以真心嗎？<br><br>「個別店家並非我老闆，整體讀者先至係。我會查清底細先，樓盤更加要揀穩健的地產商。收錢的，只佔總推介的兩成，這才長做長有。試過某間大陸人開的中餐館請我，我諗來諗去，香港朋友去泰國怎會有興趣中餐呢？於是推辭了。」<br><br>胡慧沖還親歷國喪（指九世泰王駕崩），他言談間提起的「國內」是指泰國而非大陸，別搞錯。每逢泰國發生大事，必有胡慧沖義務報道新聞，相信觀眾都見過。「為國家做事。」他總是這樣說。香港人又幾時能講得如此順口呢？<br><br>對於大麻在泰國合化法，他另有觀點：「大麻具醫療用途，合法化能令藥品成本降低，幫到好多癌症病人；當然，用作娛樂吸食卻會亂性，所以水能載舟亦能覆舟。」</p><p>今生今世</p><p>非關訪問，本來去年年尾約過胡慧沖茶敍，不巧他尊翁貴體違和入院，猶幸吉人天相，匆匆他又返泰國了。作為朋友，我不禁問：「雙親年紀都大了，今後繼續分隔兩地？你打算那邊落地生根？」<br><br>胡慧沖說：「好在有我妹妹照顧。抱定主意不結婚了，能力許可的話，我希望有天接兩老去泰國住，咁就兩全其美。<br><br>「我的事業都在泰國，不可輕言放棄。有人勸我寫埋寮國、柬埔寨和越南，我認為不熟不做，賣個名去抄就無意思。偶爾覺得累，卻諗起甚麼都由泰國給我，正如辛康納利不演007便冇運行，所以做人要《Never Say Never Again》（辛康納利最後一套鐵金剛片），永不言倦。」<br><br>孑然一身，每次回港又獲酒店贊助住套房。人生至此，唯一遺憾，大概只有玩票性質灌錄兩首歌，入選新城勁爆新人獎提名，可惜無獎囉。<br><br>阿沖笑了：「如果我得獎，就不叫勁爆，叫噓爆。」<br><br>其實我想講，阿沖你是名單裏我最識的一個……</p><p>後記</p><p>當初因為看淡亞視而離開，奇在母校至今一息尚存，胡慧沖竟仍有當年同事任職於此，不只東南亞才古精靈怪，亞視乜都有。<br><br>對亞視，他始終有點耿耿於懷。明明所編審的《今日睇真D》堪稱王牌節目，但心知肚明：「攝製《尋找他鄉的故事》的那team人，才是高貴、精英。」離職後仍說：「又唔見佢哋訪問吓我？我也是海外掙扎求存的華人呀！」<br><br>我不只一次聽他呻過。我告訴他，《聖經》的先知在本鄉也不受尊重，自己人睇唔起自己人。<br><br>攝製《尋找他鄉的故事》的其中某員精英，如今坐我另一份工作的辦公室隔籬位，談起，她笑道：「請告訴Roger，第18輯會找他。實情《尋找他鄉的故事》只拍了7輯，好彩去到18輯都要廿年後，屆時他才夠老、夠資格。」<br><br>這天胡慧沖聽完我轉述，也不禁莞爾：「係囉，我未夠老，又唔識整陶瓷、搞藝術。」<br><br>我們仨都看透世情了，知道有一種無法解釋，叫扮嘢。<br><br>關於老，胡慧沖自言想過退休，他獲提名新人獎的歌《快樂態度》親筆填詞：「得不到不必喊，皆因你未到終點。」數數手指，的確十年八年後便達退休年齡。他說：「點知臨到衝線，政府突然話60歲唔退得休，要65歲，即係終點任佢搬啦。」<br><br>忽然明白Roger為何遷居，雖然泰國偶爾政局不穩，至少冇咁激心。<br><br>得閒返吓嚟就得，且認他鄉作故鄉，在那邊尋找故鄉的故事好過。<br><br>場地提供：旺角帝京酒店</p></body></html>